  [toc]

## 《胎息诀》

夫道化少，少化老，老化病，病化死，死化神。神化万物，气化成灵，精化成形。神气精三化，炼成真仙。故云存精、养神、炼气，此乃三德之神，不可不知。

子午卯酉四时，乃是阴阳出入之门户也。定心不动，谓之曰禅。神通万变，谓之曰灵。智通万事，谓之曰慧。道元合气，谓之曰修。真气归源，谓之曰炼。龙虎相交，谓之曰丹。三丹同契，谓之曰了。若修行之人，知此根源，乃可入道近矣。

## 《龟 鉴》

人之生也，受气于水，禀形于火。水则为精为志，火则为神为心。精合而后神生，神生而后形全，形全而后色具。是知，显于外者谓之形，生于心者谓之神，在于血肉者谓之气，在于皮肤者谓之色。

形之在人，有金木水火土之象，有飞禽走兽之伦。金不嫌方，木不嫌瘦，水不嫌肥，火不嫌尖，土不嫌浊。似金得金，刚毅深；似木得木，资财阜；似水得水，文章贵；似火得火，兵机大；似土得土，多柜库。似禽者，不嫌瘦；似兽者，不嫌肥。禽肥则不飞，兽瘦则少力。如鸾凤之形则眉目耸秀，与夫形体清瘦；如犀虎之象，则头角高耸，与夫颐腮丰满。如此之类皆贵矣，反此者皆非矣。

形之在人，木形本瘦，其色青。瘦则不露，青则不浮。青瘦则细而实，露浮则粗而虚。世之论木者，但知其瘦取形，不知其有粗如松柏之木，其本以实，其叶愈青，谓之细实。至如梧桐之木，其内本虚，其外不牢，谓之粗虚。然取木之形，安可一概而论哉？木之形，非在其一，有带金者，有带水火土者；水之形，非在其一，有带土者，有带金火木者；火之形，非在其一，有带水者，有带金土木者；土之形，非在其一，有带木者，有带火金土木者；金之形，非在其一，有带火者，有带木水土者。带其相生则吉，带其相克是凶。如人之始则瘦，此木之形也；中则粗，是金形也；次而肥，是水形也；其次厚实，是土形也。始瘦次肥，为水生于木；次又厚实，此木之得土也。始若瘦，次粗，为滞也；始瘦，次肥厚，此为发也，庶人进财，官员加职。

神之在人，欲其深，不欲其浅。神深则智深，神浅则智浅。用则开于眼，合则收于心。近观则有媚，远视则有威；其瞻视有力，其睡卧易醒。臂如灯之火，其心之分，则谓之神；其灯之花，则谓之神光；其四畔之光，则谓之魄；油乃精也，油明而后灯明。此谓之著也。

气之在人，要其坚向清韵，而不在乎刚健强鸣。其内平，则志笃；其外舒，则气和。有清焉，有浊焉；有清中之浊，有浊中之清。若以浙人、淮人之气论之：浙人之气，重而不鸣；淮人之气，鸣而不重；南人之气，清而不厚；北人之气，厚而不甭。阳气舒，而山川秀茂；日月出，而天地光明。此气之著也。

色之在人，虽在皮肤之上，要其实，不要其浮；欲其聚，不欲其散。生于五藏之表面，饰于一身之光润。唐举先生曰：“光不足，为之色。”人之有得，则喜形于外；有失，则忧存于心。有老焉，有嫩焉。嫩者，谓年纪深而带后生之色。色老者吉，色嫩者凶。然相法之中，不惟其色之如此者滞，凡形嫩者，亦如之。有三光焉，有五泽焉；有三暗焉，有五枯焉。

形神者，有形有馀而神不足者，有神有馀而形不足者。形有馀而神不足者，初见似威，久视而晦；神有馀而形不足者，初见似晦，久视愈明。形神俱有馀者，识与不识，见而悦之；形神俱不足者，不必更问，令人可恶。形与神相照，气与色相扶。神全则形全，气全则色全。神能留气，气不能留神；气能留色，色不能留气。至于形，则载之而已。有厚焉，有薄焉。厚者吉，薄者凶。世人有遇时得志者，其始皆欲有为也；及其中则滞，末则卒，皆由度量浅狭，不能容载也。墙薄则易颓，酒薄则易酸，纸薄则易裂，人薄则易亡，水土薄则不足以致阴云之附。不度已短，专谈人过；侵削人物，以为已恩；面前说是，背后说非；不睦亲长，却奉外人；本性轻率，佯为沉重；改常弃旧，忘恩忽人；未贵先盈，未富先骄；未学先满，此大薄矣。若此者，不惟破相，又损其寿，殃及子孙。

然寿之相，非在乎形貌恢伟、眼目浮凹，便言天矣。形貌恢伟之人，若有时，情宽性厚，此谓之情气相附也；若度量偏窄，此谓心不称也。世之人惟知其眉上兼耳内生毛者多寿；骨人耳兼人中深长、法令分明，便言在寿，然不知其所禀也。此盖精气内实，其骨乃从精髓而透出，然后毫毛方始生于眉耳，法令方始分明，人中方始得深长。如树之根本牢实，上面方始发生枝叶，似油盛灯明，精足则身安。唐举先生曰：“虎骨龙睛，世人皆知其吉；结喉露齿，世人皆知其凶。”然而吉者未必为吉，凶者未必为凶？结喉露齿，虽则劣相，有时，心地吉者贵矣。但利其身，不利妻子。如三尖五露之人，贵者多矣。但其神气深粹，皆可取也。神气深粹之人，形安体静，不随语行，不随默止，不随财动，不随色转，安而定，祥而雅。如此之人，皆知分也。今之人，享富贵而心不足、不快者多矣。其神气安静之人，心地空闲，而所为放心。

形神气色之于人，有滞者多矣。形滞八年则尘埃，神滞四年则身硬，气滞三年则心倾，色滞一年则神困。有阴有阳焉。阳者不可带阴，阴者不可带阳。若男带女相，懦而无立；女怀男相，主失其夫。妇人要柔而顺，男子要刚而正。良人之妇，有威而少媚；娼家之妇，有媚而少威。然世之论相者，但观其面部者多，而不究其根本。如骨者，凡人于眉鼻两颊之上皆有也。在贵人，则有从精髓内生出，故其眉青秀而细；及贫贱之人，则浮于上而粗。如颧骨，上一位，庶人；入耳，不过有寿；不露，不过有富；至若作监司之人，生入两鬃；两府之人，则生入天仓；其作太守之人，则堆成峰而入两眼之尾而已；至下辅，主仓库、奴婢。若其地阁阔厚，自有仓库奴婢。设使地阁缺陷，是无宅可居，安有奴婢之躯兼仓库哉？

视远，智远；神高，智高；视下，智下；视斜，智毒；睛屡转者，杀人或流；视迫上迫下，此瞻视不常之人，不可兼立事矣。有天者贵，有地者富，有人者寿。有天、有地，人事不修，是徒有相也。

## 《观空篇》

五空

欲究空之无空，莫若神之与慧。斯太空之蹊。于是有五空焉。

其一曰顽空：何也?虚而不化，滞而不通，阴沉胚浑，清气埋藏而不发，阳虚质朴而不止，其为至愚者也。

其二曰性空，何也?虚而不受，静而能清，惟任乎离中之虚，而不知坎中之满，离其至妙，守于孤阴，终为杳冥之鬼，是为断兄者也。

其三曰法空，何也?动而不挠，静而能生，魂然勿用于潜龙，乾位初通于玄谷，在乎无色无形之中。无事也，无为也，合于天道焉。是为得道之初者也。

其四曰真空，何也?知色不色，知空不空，于是真空一变而生真道，真道一变而生真神，真神一变而物无不备矣。是为神仙者也。

其五曰不空，何也?天者高且清矣，而有日月星辰焉。地者静且宁也，而有山川草木焉。人者虚且无也，而为仙焉。三者出虚而后成者也。一神变而千神形矣，一气化而九气如矣。故动者静为基，有者无为本，斯元龙回首之高真者也。